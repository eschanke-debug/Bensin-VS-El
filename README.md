# Bensin-VS-El
Arbeidskrav 1 PY101
Om arbeidskravet

Hensikten med dette arbeidskravet er at du skal komme i gang med praktisk programmering tidlig i emnet. Leksjonene 1 og 2 (dvs. forelesningene 1 og 2 og tilhørende litteratur og øvingsoppgaver) danner grunnlaget for å kunne arbeide med dette arbeidskravet.

Besvarelsen vurderes til godkjent/ikke godkjent. Oppgaven er individuell, og du skal utføre programmeringen selv. Det er allikevel helt i orden at du samarbeider (diskuterer) med andre. Det forventes at du utfører programmeringen uten hjelp av KI-verktøy. (Bruken av KI-verktøy i emnet blir diskutert i første forelesning.)

Programmet skal inneholde passende beskrivelser i form av kommentarer innbakt i koden (blokkommentarer og linjekommentarer).

Programmet skal lagres på en repo på din Github-konto. Du må altså opprette en Github-konto, hvilket forklares i forelesning 2. Sett repoen til Public (ikke Private). Besvarelsen, som du skal levere i Canvas, skal være i form av kun en internettlenke til ditt program på Github. (Den som skal vurdere din besvarelse, skal da kunne klikke på denne lenken for å se eller laste ned ditt program.) Programmet som du lager, skal være enten et Python-program (*.py) eller en notebook (*.ipynb). Du kan selv velge IDE som du skriver utvikler programmet i - Spyder, Jupyter Notebook eller en annen hvis du ønsker.

Husk å sjekke at programmet virker som forventet før innleveringen.

Veiledere: Studentassistentene.

Oppgave

Anta at du skal kjøpe bil. Det står mellom elbil og bensinbil, og du ønsker å sammenlikne de årlige kostnadene ved elbil sammenliknet med bensinbil.

Lag et Python-program som beregner og presenterer (i konsollen) de årlige totalkostnadene for elbil og for bensinbil samt årlig kostnadsdifferanse basert på informasjonen gitt nedenfor. Du kan her for enkelhets skyld se bort fra kostnader som renter på billån og verditap (du har da egentlig antatt at slike kostnader er like for elbil og bensinbil).

Nedenfor er informasjon som programmet skal baseres på (som selvsagt kan diskuteres, men ikke ifm. denne oppgaven :-)

Du kan selv velge antall kjørte km/år ut fra din typiske bilbruk. Ev. (hvis du ikke har bil) kan du anta 10.000 km.
Forsikring: Elbil: 5000 kr/år. Bensinbil: 7500 kr/år.
Trafikkforsikringsavgift: 8,38 kr/dag for både elbil og bensinbil.
Drivstoffbruk: Elbil: 0,2 kWh/km. Strømpris (antar kun hjemmelading): 2.00 kr/kWh. Bensinbil: 1,0 kr/km.
Bomavgift: Elbil: 0,1 kr/km. Bensinbil: 0,3 kr/km.
